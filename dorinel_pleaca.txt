Dorinel Munteanu nu mai este antrenorul echipei Oțelul Galați. Tehnicianul a demisionat, fiind nemulțumit de probleme financiare ale echipei. Anunțul a fost făcut de Cristian Munteanu, președinte echipei:

„Cu părere de rău, e adevărat, a plecat. Motivul este situația financiară de la club, dar eu sunt ultra, ultra convins că o scoatem la capăt și de data asta. I-am zis și lui, am sperat până în ultima clipă că va rămâne, dar n-a mai putut. Mi-a zis încă de la meciul cu UTA că el vrea să plece".

Dorinel Munteanu a lăsat de înțeles, de mai multe ori pe parcursul acestui sezon că urmează să plece de la echipă, însă nu acum, ci în iunie, la finalul sezonului. Alături de el, de la Oțelul Galați vor pleca mai mulți jucători. Alexandru Pop este aproape de un transfer la Dinamo, iar Juri Cisotti poate ajunge la FCSB.

În 2011, cu Dorinel Munteanu pe bancă, Otelul Galați devenea campiona României și ajungea în grupele Ligii Campionilor. Ulterior, echipa a dat faliment. În 2021, Dorinel Munteanu revenea la Galați, preluând echipa din liga a treia. Lasă echipa pe locul 11, în prima divizie.

El ar putea ajunge la FC Voluntari, în a doua divizie. Echipa din Ilfov l-a demis recent pe Ovidiu Burcă. În schimb, la Galați ar putea ajunge Tony da Silva, portughez ce a fost ultima oară pe banca celor de la Poli Iași. A fost ofertat și Daniel Oprița, în prezent la CSA Steaua, însă acesta a refuzat.
