Lucian Iulian Sănmărtean (n. 13 martie 1980, Bistrița, România) este un fotbalist român retras din activitate. A debutat în fotbalul profesionist la echipa Gloria Bistrița în sezonul de Divizia A 1998-1999. A mai jucat pentru Panathinaikos FC (a fost cumpărat de la Gloria Bistrița cu 600.000 €) și pentru FC Utrecht. A plecat de la FC Utrecht în septembrie 2008 din cauza accidentărilor. În februarie 2009 a semnat un contract cu Gloria Bistrița, după care în ianuarie 2010 s-a transferat la FC Vaslui, echipă pentru care a jucat 4 ani înainte de a fi desființată, moment când a trecut la Steaua București. Este considerat un bun pasator și dribleur. A jucat trei meciuri la națională pe când activa la Gloria Bistrița, urmând să fie chemat din nou după opt ani. Este considerat de antrenorul Ioan Ovidiu Sabău ca cel mai talentat jucător român de la Hagi încoace. Cariera sa a fost însă marcată de accidentări care i-au oprit ascensiunea în fotbalul mare, astfel că a atins apogeul carierei abia la 34 de ani, puțin înainte de a se retrage.

Sânmărtean și-a făcut debutul la prima echipă a Gloriei Bistrița pe 24 aprilie 1999 în victoria cu scorul de 3-1 împotriva celor de la FC Onești din postura de rezervă.S-a impus în scurt timp ca unul dintre cei mai talentați tineri jucători din România. Și-a ajutat echipa să câștige Cupa Ligii din 2000, înscriind la loviturile de departajare în meciul cu FCM Bacău. Și-a mai ajutat de asemenea echipa să ajungă pe locul 3 în sezonul de Divizia A 2002-2003, cea mai bună poziție ocupată vreodată în Liga I de Gloria Bistrița.

Pe 15 februarie 2007, Sânmărtean a semnat un contract de scurtă durată cu Utrecht cu opțiune de prelungire pentru încă 2 ani cu formația din Eredivisie. Românul a fost așteptat pentru a da probe pentru AZ Alkmaar, dar a optat pentru Utrecht. La semnarea contractului, directorul tehnic de atunci al FC Utrecht, Piet Buter, a spus despre Sânmărtean: „Ne-am adus o mină de aur. Este un jucător de Champions League, nu cred că-l vom putea ține prea mult la noi.” În 26 martie, Sânmărtean și-a făcut debutul oficial în Memorialul David Di Tomasso, împotriva formației AS Monaco, primind tricoul cu numărul 12. Pe 8 aprilie, a făcut parte din echipa de start în partida cu Willem II, făcându-și astfel debutul în Eredivisie. Pe 31 august 2008, Utrecht și Sânmărtean au hotărât să pună capăt cooperării, din cauza accidentărilor românului.

La puțin timp după, Sânmărtean a semnat un contract pe 2 ani și jumătate cu formația modoveană, SC Vaslui. Pe 11 februarie, Vaslui a semnat cu fratele lui Sânmărtean, Dinu. A debutat pentru Vaslui pe 21 februarie împotriva celor de la Gaz Metan Mediaș, primind tricoul cu numărul 18. Pe 18 martie, s-a remarcat pentru prima oară la Vaslui, ajutându-l pe Carlo Costly să înscrie, pentru 2-1, împotriva celor de la Poli Iași, din corner. Patru zile mai târziu, a jucat pentru 19 minute pentru prima oară alături de fratele său la Vaslui, Dinu înlocuindu-l pe Hugo Luz în minutul 53, în timp ce Sânmărtean a fost scos de pe teren în minutul 72. Pe 15 aprilie, a înscris pentru prima oară pentru noua sa echipă, împotriva celor de la FC Brașov în Cupa României, înscriind al treilea gol al Vasluiului dintr-o lovitură liberă de la 25 de metri. Vaslui a câștigat cu 4-0, și și-a asigurat un loc în finala Cupei României. Și-a ajutat echipa să termine pe locul 3 în Liga I. Pe 26 mai, a făcut parte din primul 11 care a jucat împotriva celor de la CFR Cluj în finala Cupei României, dar a fost înlocuit la pauză, din cauza unei mici accidentări. Vasluiul a pierdut în cele din urmă la loviturile de departajare. Campania 2009-10 a reprezentat primul sezon a lui Sânmărtean, din ultimii 6 ani, în care nu a suferit vreo accidentare majoră.

Lucian Sânmărtean a semnat pe data de 10 februarie 2014 un contract cu campioana României, FC Steaua București, fiind unul dintre cei mai bine plătiți jucători de la această echipă, alături de Claudiu Keșeru, colegul său din atac. A marcat la debut din penalty în minutul 44 al partidei câștigate de Steaua cu 4–0 în fața Concordiei Chiajna.

Încă din cursul toamnei a devenit vedeta echipei, tehnica sa aducându-i numeroase laude. Ionuț Badea l-a numit „magician”,iar la sfârșitul turului era cel mai bun pasator al Ligii I. Sânmărtean a ieșit în evidență însă și prin unele gesturi mai puțin sportive față de colegii și antrenorul său, refuzând să dea mâna cu antrenorul sau să salute galeria la unele meciuri după ce era înlocuit.

Cu toată evoluția bună a lui Sânmărtean, în toamna lui 2014 Steaua a avut un sezon mai degrabă nereușit, ratând calificarea în grupele Ligii Campionilor și nereușind nici să iasă din grupele Europa League. Astfel, la sfârșitul sezonului, clubul a acceptat o ofertă pentru a-l lăsa să plece la Ittihad FC, pe un salariu anual de circa 900.000 de euro.
