Sir Alexander Chapman "Alex" Ferguson, CBE (n. 31 decembrie 1941, Govan⁠(d), Scoția, Regatul Unit) este un antrenor scoțian de fotbal, fost atacant, fost antrenor al echipei Manchester United F.C. și în prezent retras din activitate. A câștigat mai multe trofee decât oricare alt antrenor din istoria fotbalului englez, și a condus de pe bancă pe Manchester United în peste 1000 de meciuri. Cu 26 de ani petrecuți la acest club, este cel mai longeviv antrenor din istoria lui Manchester United, depășindu-l pe „Sir”, Matt Busby, și este considerat unul dintre cei mai mari antrenori ai fotbalului modern.

A mai antrenat pe East Stirlingshire și St. Mirren, înainte de o perioadă foarte bună la echipa scoțiană Aberdeen F.C.. A fost pentru scurt timp antrenorul echipei naționale de fotbal a Scoției, fiind numit interimar după moartea lui Jock Stein, iar în 1986 a fost numit antrenor la Manchester United.

La Manchester, Sir Alex a devenit cel mai de succes antrenor din istoria fotbalului englez, câștigând nouă titluri de campioană. În 1999, a devenit primul antrenor care a condus o echipă din Anglia spre o triplă Premiership-Cupă FA-Liga Campionilor. Pe lângă faptul că e singurul antrenor care a câștigat de cinci ori Cupa FA, este de asemenea singurul antrenor din istorie care a câștigat trei campionate la rând în Anglia cu aceeași echipă (1998-1999, 1999-2000, 2000-2001).

Un leitmotiv al carierei lui Ferguson la Manchester United a fost faptul că nici un jucător nu a fost considerat mai important decât echipa. A fost foarte intransigent în relațiile sale cu jucătorii, și presiunea acestei tactici manageriale a determinat multe vedete să plece. De-a lungul anilor, jucători precum Gordon Strachan, Paul McGrath, Paul Ince, Jaap Stam, Dwight Yorke, David Beckham, și, mai recent, Ruud van Nistelrooy sau Gabriel Heinze, au plecat de la club în urma unor conflicte mai mult sau mai puțin grave cu Ferguson. Se consideră că disciplina impusă unor jucători foarte bine cunoscuți și plătiți a fost un factor determinant în succesul constant al lui Manchester în era Ferguson.

În 2011 a fost numit cel mai titrat antrenor de fotbal (47 de trofee) de către postul de televiziune ESPN.

Pe 23 noiembrie 2012 a fost dezvelită în fața stadionului Old Trafford o statuie dedicată lui.

La 24 octombrie 2013, Ferguson și-a publicat a doua autobiografie, intitulată Alex Ferguson: My Autobiography, unde relatează atât experiența sa ca manager, cât și aspecte din cadrul familiei sale.
